# -*- mode: mandoku-view; -*-
#+TITLE: 昭明太子集
#+DATE: 2015-08-30 11:48:15.760734
#+PROPERTY: ID KR4b0013
#+PROPERTY: BASEEDITION SBCK
#+PROPERTY: JUAN 卷三
<pb:KR4b0013_WYG_003-1a>¶
欽定四庫全書¶
　昭明太子集巻三¶
　　　　　　　　　　　　　梁　蕭統　撰¶
　　啟¶
　　　謝勅賚水犀如意啟¶
臣某啟應勅左右伯佛掌奉宣勅㫖垂賚水犀如意一¶
柄式是道義所須白玉照采方斯非貴珊瑚挺質匹此¶
未珍雕剖既成先被庸薄如䝉漢帝之簮似獲趙堯之¶
<pb:KR4b0013_WYG_003-1b>¶
印謹仰承威神陳諸講席方使歡喜羅漢懷棄鉢之嗟¶
玉式碩儒忻驪駒之辨熊飾寶刀子桓恧其大賚犛牛¶
輕拂張敞慚其舊儀殊恩特降伏深荷躍不任下情¶
　　　謝勅賚看講啟¶
臣某啟主書管萬安奉宣勅㫖以臣今講竟曲垂勞問¶
伏以正言深奥總一羣經均斗杓以命四時等太陽而¶
照萬國臣不涯庸淺輕敢奉宣莫測天文徒觀玉府慚¶
悚交并寝興無寘仰降中使俯賚光臨榮荷殊慈靡知¶
<pb:KR4b0013_WYG_003-2a>¶
啟處不任下情¶
　　　謝勅參解講啟¶
臣某啟主書周昻奉宣勅㫖垂參臣今解講伏以至理¶
希夷微言淵奥非所能鑚仰遂以無庸叨兹宣釋將應¶
讓齒反降教胄之恩允宜尚學翻荷説經之詔竊以挾¶
八威之策則神物莫干服九丹之華則僊徒可役臣仰¶
承皇威訓兹學侣奉揚聖㫖洞曉羣儒鼓冶異師陶鈞¶
乆滯方使惠施恧其短長公孫罷其堅白王生挫辯既¶
<pb:KR4b0013_WYG_003-2b>¶
盡神氣法開受屈永隱東峯中使曲臨彌光函席仰戴¶
殊慈不知啟處無任下情謹奉啟事謝聞¶
　　　謝勅賚制㫖大湼槃經講疏啟¶
臣某啟後閤應勑木佛子奉宣勅㫖垂賚制㫖大湼槃¶
經講疏一部十帙合目百一巻寒鄉覩日未足稱竒採¶
藥逢仙曽何譬喜臣伏以六爻所明至邃窮於幾象四¶
書所總施命止於域中豈有牢籠因果辨斯寶城之教¶
網羅真俗開兹月滿之文方當道洽大千化均百億雲¶
<pb:KR4b0013_WYG_003-3a>¶
彌識種雨徧身田豈復論唐帝龜書周王䇿府何待刋¶
寢盤盂屏黜丘索甘露妙典先降殊恩揣已循愚不勝¶
慶荷不任頂戴之至謹奉啟謝聞¶
　　　謝勑齎銅造善覺寺塔露盤啟¶
是稱邢陽之珍實亦昆吾之珤燥濕無變九市見竒寒¶
暑是宜六律成用况復神龍負子光斯妙塔金烏銜帶¶
飾兹髙表函谷恥其詠歌臨淄惡其祥應陽燧含影還¶
譬日輪甘露入盤足稱天酒辭林本闕心辯又慙徒戴¶
<pb:KR4b0013_WYG_003-3b>¶
重恩終難陳謝¶
　　　謝勅賚制㫖大集經講疏啟¶
臣某啟宣詔王慧寶奉宣勅㫖垂賚制㫖大集經講疏¶
二帙十六巻甘露入頂慧水灌心似暗遇明如饑獲飽¶
伏以非色非欲二界同坊匪文匪理三詮雲集四辯言¶
而未極八聲闡而莫窮俯應天機垂兹聖作同真如而¶
無盡與日月而俱懸但觀寶春山獲珠大海臣實何能¶
恒䝉誘被章奏俗筆豈足陳心抗袖長言未伸歌舞不¶
<pb:KR4b0013_WYG_003-4a>¶
任喜荷之至¶
　　　謝勅賚地圖啓¶
漢氏輿地形兹未擬晉代方丈比此非妙匹之長樂唯¶
畫古賢儔之未央止圖將帥未有洞該八藪混觀六合¶
域中天外指掌可求地角河源户庭不出豈問千秋自¶
識烏桓之地脱逢壮武方著博物之書¶
　　　錦帯書十二月啟¶
　　　　太簇正月¶
<pb:KR4b0013_WYG_003-4b>¶
伏以北斗周天送𤣥㝠之故節東風拂地啟青陽之芳¶
辰梅花舒兩嵗之装栢葉泛三元之酒飄颻餘雪入簫¶
管以成歌皎潔輕水對蟾光而寫鏡想足下神遊書帳¶
性縱琴堂談叢發流水之源筆陣引崩雲之勢昔時文¶
㑹長思風月之交今日言離永嘆參商之隔但某執鞭¶
賤品耕鑿庸流沉形南畆之間滯迹東臯之上長懷盛¶
徳聊吐愚衷謹慿黄耳之傳佇望白雲之信¶
　　　　夾鍾二月¶
<pb:KR4b0013_WYG_003-5a>¶
伏以節應佳辰時登令月和風拂逈淑氣浮空走野馬¶
於桃源飛少女於李徑花明麗月光浮竇氏之機鳥哢¶
芳園韻響王喬之管敬想足下優游泉石放曠烟霞尋¶
五栁之先生琴尊雅興謁孤松之君子鸞鳯騰翩誠萬¶
世之良規實百年之令範但某蓆户幽人蓬門下客三¶
冬勤學慕方朔之雄才萬巻長披習鄭𤣥之逸氣既而¶
風塵頓隔仁智竝乖非無衰侣之憂誠有離羣之恨謹¶
伸數字用寫寸誠¶
<pb:KR4b0013_WYG_003-5b>¶
　　　　姑洗三月¶
伏以景逼徂春時臨變節啼鶯出谷爭傳求友之音翔¶
蘂飛林競散佳人之靨魚遊碧沼疑呈遠道之書燕語¶
雕梁恍對幽閨之語鶴帶雲而成蓋遙籠大夫之松虹¶
跨澗以成橋遠現美人之影對兹節物寧不依然敬想¶
足下聲馳海内名播雲間持郭璞之毫鸞詞塲月白呑¶
羅含之彩鳯辯囿日新某山北逸人墻東隱士龍門退¶
水望冠冕以何年鷁路頽風想簮纓於幾載既違語嘿¶
<pb:KR4b0013_WYG_003-6a>¶
且阻江湖聊寄八行之書代申千里之契¶
　　　　中吕四月¶
節届朱明晷鍾丹陸依依聳蓋俱臨帝女之桑鬱鬱丹¶
城並挂陶潛之栁梅風拂户牖之内麥氣擁宫闕之前¶
敬想足下聲聞九臯詩成七步涵蚌胎於學海卓爾超¶
羣蘊抵鵲於文山儼然孤秀但某窮途異縣岐路他鄉¶
非無阮籍之悲誠有楊朱之泣每遇秋風振響鶉驚子¶
夏之衣夜月流輝鵲繞將軍之樹既乖連璧之契終隔¶
<pb:KR4b0013_WYG_003-6b>¶
㫁金之情中心藏之卑誠至矣今因去燕聊寄芻蕘如¶
遇回鱗希垂金玉¶
　　　　㽔賓五月¶
麥隴移秋桑律漸暮蓮花泛水艷如越女之腮蘋葉漂¶
風影亂秦臺之鏡炎風以之扇户暑氣於是盈樓涷雨¶
洗梅樹之中火雲燒桂林之上敬想足下追涼竹徑托¶
䕃松間彈伯牙之素琴酌𥞇康之緑酒縱横流水酩酊¶
頽山實君子之佳游乃王孫之雅事某沉痾漳浦臥病¶
<pb:KR4b0013_WYG_003-7a>¶
泉山頓懷劉幹之勞鎮抱相如之渇是知枯榮莫測生¶
死難量騐風燭之不停如水泡之易滅聊申敝札以代¶
勞人佇覩芳詞希垂愈疾¶
　　　　林鍾六月¶
三伏漸終九夏將謝螢飛腐草光浮帳裏之書蟬噪繁¶
柯影入機中之髩濯枝遷而潦溢芳槿茂而發榮山土¶
焦而流金海水沸而漂礫敬想足下藏形月府遁跡氷¶
床披荘子之七篇逍遙物外玩老聃之兩巻恍惚懷中¶
<pb:KR4b0013_WYG_003-7b>¶
但某白社狂人青緗末學不從州縣之職聊立松篁之¶
間時假徳以為隣或借書而取友三千年之獨鶴暫逐¶
雞羣九萬里之孤鵬權潜燕侣既非得意正可忘言諸¶
不具伸應俟面㑹¶
　　　　夷則七月¶
素商驚辰白藏届節金風曉振偏傷征客之心玉露夜¶
凝直泫僊人之掌桂吐花於小山之上梨翻葉於大谷¶
之中故知節物變衰草木搖落敬想足下時稱獨步世¶
<pb:KR4b0013_WYG_003-8a>¶
號無䨇萬頃澄波黄叔度之器量千尋聳幹嵇中散之¶
楷模但某一介庸才三隅頑學懷經問道不遇披雲負¶
笈尋師罕逢見日俛仰興嘆形影自憐不知龍前不知¶
龍後鸒鵬雖異風月是同幸矣擇交希垂影拂¶
　　　　南吕八月¶
一嘆分飛三秋限隔遐思盛徳將何以伸白雲㫁而音¶
信稀青山暝而江湖遠敬想足下羽儀勝睠領袖嘉賓¶
傾玉醅於風前弄瓊駒於月下但某登山失路涉海迷¶
<pb:KR4b0013_WYG_003-8b>¶
津聞猿嘯而寸寸㫁膓聴鳥聲而雙雙下淚當以黄花¶
笑冷白羽悲秋既傳蘇子之書更泛陶公之酌聊因三¶
鳥畧敘二難面㑹取書不能盡述或叨鳯念不黜魚緘¶
　　　　無射九月¶
宿昔親朋平生益友不謂窮通有分雲雨將乖既深伐¶
木之聲更問采葵之詠屬以重陽變敘節景窮秋霜抱¶
樹而擁柯風拂林而下葉金堤翠柳帶星采而均調紫¶
塞蒼鴻追風光而結陣敬想足下秀標東箭價重南金¶
<pb:KR4b0013_WYG_003-9a>¶
才過呑鳥之聲徳邁懷蛟之智但某衡門賤士甕牖微¶
生既無白馬之談且乏碧雞之辯嘆分飛之有處嗟㑹¶
面以無期聊伸布服之言用述併糧之志¶
　　　　應鍾十月¶
節届𤣥靈鍾應隂律愁雲拂岫帶枯葉以飄空朔氣浮¶
川映危樓而疊逈胡風起截耳之凍趙日興曝背之思¶
敬想足下山嶽鍾神星辰挺秀潜明晦跡隱於朝市之¶
間縱法化人不混鄉閭之下某陋巷孤遊穿牆自活終¶
<pb:KR4b0013_WYG_003-9b>¶
朝息㸑若孔子之為貧竟日停炊如范生之在職牛衣¶
當被畏見王章犢鼻親操恐逢犬子雖此慚賤而不羞¶
貧綺服有時此言何述¶
　　　　黄鍾十一月¶
日徃月來灰移火變暫乖語黙頓隔秦呉既傳蘇李之¶
書更共范張之志冷風盛而結鼻寒氣切而凝唇虹入¶
漢而藏形鶴臨橋而送語彤雲垂四面之葉玉雪開六¶
出之花敬想足下世號氷壺時稱武庫命長袂而留客¶
<pb:KR4b0013_WYG_003-10a>¶
施大被以招賢酌醇酒而據切骨之寒溫獸炭而祛透¶
心之冷某携戈日乆荷㦸年深揮白刃而萬定死生引¶
虹旗而千決成敗退龍劒而却步月下開營進鯨鼓而¶
横行雲前起陣徒勞斬斫豈用功勲諸不具陳謹伸㣲¶
意¶
　　　　大吕十二月¶
分手未遙翹心且積引領企踵朝夕不忘眷友思仁行¶
坐未捨既屬嚴風極冷苦霧添寒氷堅漢地之池雪積¶
<pb:KR4b0013_WYG_003-10b>¶
袁安之宅敬想足下棲神鶴駕眷想龍門披玩之間願¶
無捐徳某種𤓰賤士賣餅貧生入爨竈以揚聲不逢蔡¶
子駕鹽車而顯跡罕遇孫陽徒懷叩角之心終想暴腮¶
之患既為乆要聊吐短章紙盡墨窮何能懇露¶
　　　謝勑賚魏國所獻錦等啟¶
山羊之毳東燕之席尚傳登髙之文北鄴之錦猶見胡¶
綾織大秦之草戎布紡𤣥菟之花¶
　　　謝勑賚廣州塸等啟¶
<pb:KR4b0013_WYG_003-11a>¶
淮南承月之杯豈均符采西國浮雲之椀非謂瑰竒臣¶
南珍靡究未讀奏曹之表方物罕逢不識議郎之畫¶
　　　謝勑賚城邊橘啟¶
結根龍首垂隂漸土甘踰石蜜味重金衣暉章縹李豈¶
止稱於晉世上林美棗非獨高於漢日¶
　　　謝勑賚河南菜啟¶
海水無波來因九譯周原澤洽味備百羞堯韭未儔姬¶
歜非喻¶
<pb:KR4b0013_WYG_003-11b>¶
　　　謝勅賚大菘啟¶
呉愧千里之蓴蜀慙七菜之賦是知泮宫採芹空入魯¶
詩流火烹葵徒傳豳曲¶
　　疏¶
　　　請停呉興丁役疏¶
伏聞當遣王弁等上東三郡民丁開漕溝渠導洩震澤使¶
呉興一境無復水災誠矜恤之至仁經畧之遠㫖暫勞¶
永逸必獲後利未萌難覩竊有愚懷所聞呉興累年失¶
<pb:KR4b0013_WYG_003-12a>¶
収人頗流移呉郡十城亦無全熟唯義興去秋有稔復¶
非常役之民即日東境榖價猶貴劫盗屢起所在有司¶
皆不聞奏今征戍未歸强丁數少此雖小舉竊恐難合¶
吏一呼門動為民蠧又出丁之處遠近不一比得齊集¶
已妨蠶農去年粗為豐歲公私未能足食如復今兹失¶
業慮恐為弊更深且草竊多伺候人間虛實若善人從¶
役則抄盜彌増呉興未受其益内地已罹其災不審可¶
得權停此工待優實以行聖心垂矜黎庶神量乆已有¶
<pb:KR4b0013_WYG_003-12b>¶
在臣意見庸淺不識事宜茍有愚心願得上啟¶
　¶
　¶
　¶
　¶
　¶
　¶
　昭明太子集巻三¶
